Zamach w Crocus City Hall w Krasnogorsku – zamach terrorystyczny przeprowadzony 22 marca 2024 roku w hali koncertowej Crocus City Hall w Krasnogorsku w obwodzie moskiewskim[3][4]. Odpowiedzialność za atak przyjęło Państwo Islamskie – Prowincji Chorasan[5].

Tło
7 marca 2024 Federalna Służba Bezpieczeństwa Federacji Rosyjskiej poinformowała, że rozbiła organizację terrorystyczną powiązaną z Państwem Islamskim, która planowała zamach na synagogę w Moskwie[6].

8 marca 2024 ambasady Wielkiej Brytanii oraz Stanów Zjednoczonych w Moskwie ostrzegały przed potencjalnymi planowanymi atakami terrorystycznymi na duże zgromadzenia w Moskwie[7][8]. 19 marca 2024 prezydent Rosji Władimir Putin, odpowiadając na ostrzeżenia, nazwał je jawnym szantażem[9].

Przebieg
22 marca 2024 o godzinie 20:00 czasu lokalnego, tuż przed rozpoczęciem koncertu, co najmniej czterech zamaskowanych i uzbrojonych w karabiny automatyczne mężczyzn wtargnęło do sali koncertowej i otworzyło ogień w kierunku przypadkowych osób[10][11][12]. Napastnicy byli również w posiadaniu koktajli Mołotowa[13], oraz mieli rozlać benzynę na sali i zaprószyć ogień, powodując pożar budynku[14]. O godzinie 21:32 doszło do eksplozji w budynku, a o 22:00 nastąpiło częściowe zawalenie się dachu[15].

Sprawcy
Państwo Islamskie za pośrednictwem agencji informacyjnej Amaq﻿[w innych językach] potwierdziło że są odpowiedzialni za atak oraz stwierdzili, że sprawcy „wycofali się do swoich baz”[5][16]. Oznajmili, że atak został zrealizowany w ramach prowadzonej przez organizację walki z chrześcijanami[17]. Odpowiedzialność Państwa Islamskiego za zamach w Krasnogorsku potwierdziły dane pozyskane przez wywiad Stanów Zjednoczonych[18][19]. Rosyjski dziennik Kommiersant stwierdził, jakoby podejrzanymi byłby Rosyjski Korpus Ochotniczy, a sprawców opisano jako „słowiańskich młodych mężczyzn, ponadprzeciętnego wzrostu używających prawdopodobnie sztucznych bród i wąsów”[20]. Jak podał rosyjski deputowany Aleksandr Hinsztejn﻿[w innych językach], zamachowcy posiadali paszporty Tadżykistanu[21]. Po dokonaniu zamachu sprawcy zbiegli z miejsca i udali się w stronę granicy z Ukrainą, gdzie zostali zatrzymani[22]. Łącznie schwytano 11 osób powiązanych z zamachem[23].

Podejrzani
25 marca 2024 rosyjska agencja informacyjna TASS ujawniła listę czterech podejrzanych sprawców zamachu z czego trzech przyznało się do stawianych im zarzutów[24][25][26]:

Dalerdżon Mirzojew (ur. 1992 w Tadżykistanie) – posiadał tymczasowy meldunek w Nowosybirsku[27].
Saidakrami Raczabalizoda (ur. 1994) – posiadał rosyjskie dokumenty[27].
Szamsidin Fariduni (ur. 1998 w Tadżykistanie) – obywatel Tadżykistanu. Pracował w jednej z rosyjskich fabryk w Podolsku[27].
Muchammadsober Fajzow (ur. 2004) – był zatrudniony w zakładzie fryzjerskim w Iwanowie[27].
Ofiary zamachu
Według rosyjskiego komitetu śledczego, w zamachu zginęło 144 osoby[1][28]. Wg danych podanych przez TASS wyniku zamachu rannych zostało 551 osób, z czego 10 było dziećmi, a 217 osób otrzymały opiekę ambulatoryjną[1][29]. 60 osób jest w stanie krytycznym[30].

Według ustaleń śmierć poniosła piątka dzieci a najstarsza ofiara śmiertelna miała 70 lat[1][31][32]. Wg danych podanych przez szefa Komitetu Śledczego Rosji, Aleksandra Bastrykina, 40 osób zmarło wyniku ran postrzałowych, a 45 w wyniku pożaru wznieconego przez terrorystów[33].

Wśród ofiar zidentyfikowano co najmniej ośmiu cudzoziemców.