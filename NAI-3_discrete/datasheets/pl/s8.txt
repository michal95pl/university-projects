
Rozpoczęła się jesień, której jednym z wyraźniejszych sygnałów były trwające już na polach wykopki ziemniaków. Po polnej drodze szedł ksiądz, który ciekawie przyglądał się otaczającej go przyrodzie. Po drodze spotkał Agatę. O niej też rozmawiali chłopi pracujący w tym czasie w polu. Była to starsza kobieta, która nie miała już bliskiej rodziny, pracowała jednak jako pomoc u swoich krewnych Kłąbów, ale ponieważ nadchodziła zima, co oznaczało koniec większej pracy, sama odeszła, aby nie sprawiać im kłopotu i nie być dla nich ciężarem. Przyjęła od księdza podarowaną jej monetę i powolnym krokiem ruszyła w stronę lasu, skazując się na konieczność żebraniny.

Ksiądz zwrócił swoją uwagę na Walka, który zamiast pilnować pasących się koni, podziwiał piękno przyrody dookoła. Pod lasem zaś pojawiła się dziewczyna ciągnąca krowę, za nią zaś podążał Żyd Moszka. Ksiądz po krótkiej wymianie zdań z Żydem na temat plonów znów zwrócił się do Walka, aby ten przegonił konie. Sam ksiądz był przedmiotem powszechnej uwagi we wsi. Mimo intensywnie trwających na polu prac, co chwila wokół księdza pojawiali się mieszkańcy wsi, aby okazać mu swój szacunek. Nie brakowało także kręcących się wokół dzieci. Większość wsi (przynajmniej kobiet i dzieci oraz parobków) była bowiem w tym czasie na wykopkach.

W pewnym momencie ksiądz zatrzymał się przy jednej z grup zbierających ziemniaki. Z ciekawości zagadnął o właściciela upraw. Okazało się, że pole należy do największego gospodarza we wsi, czyli Boryny. Z księdzem przywitała się synowa gospodarza, czyli Hanka, która niedawno urodziła i ochrzciła dziecko. Ksiądz po błogosławieństwie dla matki i dziecka odszedł w kierunku kościoła. Najpierw dotarł do cmentarza, przez którego teren musiał przejść, aby dostać się do kaplicy. Ta była „udekorowana” kolorami jesiennych liści.

Pozostała na polu Hanka dalej zbierała ziemniaki, a jednocześnie starała się wszystkich zmobilizować do jeszcze szybszej pracy. Nadchodził wieczór, który w naturalny sposób wyznaczał koniec pracy, a Hance zależało na tym, aby przed zachodem zrobić jeszcze możliwie jak najwięcej. Wokół ucichły więc rozmowy, zamiast nich słychać było tylko uderzenia motyk, które rozbijały twardą ziemię. Od czasu do czasu ktoś też ciężko westchnął z bólu i zmęczenia. Na polu przede wszystkim byli parobkowie i kobiety, które swoje dzieci układały w pobliżu wykopków. W końcu jednak wróciły rozmowy. Tematem ponownie okazała się Agata. Jagustynka przypomniała, że kobieta pomagała u swoich krewnych całe lato i wczesną jesienią. Teraz jednak poszła na żebry, bo rodzina nie miała dla niej żadnej litości. Kobieta podejrzewała, że to nie była decyzja Agaty, tylko że kobieta została wypędzona i to na samą zimę. Rozmowa skończyła się smutną konstatacją, że kobieta wróci wiosną. A że będzie miała ze sobą trochę pieniędzy z żebraniny, a także innych wiktów, to i rodzina chętniej ją przyjmie. Teraz jednak nie mają dla niej miejsca nawet w sieni czy chlewie. Kobiety są zbulwersowane taką postawą, jednocześnie jednak przyjmują ją jako coś, co w ich wspólnocie się niestety po prostu zdarza.

Niewiele dalej pracowano na polu Paczesiowej. Tutaj jednak nie było kobiet, a przede wszystkim synowie kobiety. Byli starymi kawalerami, za co winę wieś zrzucała na matkę, która nie chciała dopuścić, aby synowie założyli własne rodziny, ponieważ oznaczałoby to, że na jej gospodarstwie nie będzie komu pracować. Siłą rzeczy uwaga pracujących kobiet przesunęła się na nieobecną na polu Jagnę Paczesiową. Inne kobiety nie były do niej zbyt dobrze nastawione. Uważały ją za leniwą, niechętną do pracy, zainteresowaną wyłącznie własnym wyglądem. Były również przekonane, że uwodzi kolejnych mężczyzn we wsi. Nie było to szczególnie zaskakujące, ponieważ Jagna rzeczywiście była bardzo ładna, a przy tym dobrze zbudowana, silna, co na wsi także pozostawało nie bez znaczenia. Nie było to jednak usprawiedliwieniem dla zachowań Jagny, więc kobiety nie szczędziły kąśliwych uwag pod jej adresem.
